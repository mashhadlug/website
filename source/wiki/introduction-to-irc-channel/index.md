----------
title: آشنایی با کانال IRC گروه
layout: page
category: عمومی
----------

از محیط آی‌آر‌سی برای کمک‌گرفتن به صورت زنده استفاده می‌شود. برای اتصال به این شبکه شما نیاز به یک کلاینت آی‌آر‌سی دارید. همچنین می‌توانید از رابط‌های وب موجود برخی سرور‌ها نیز استفاده نمائید

## کانال‌های آی‌آر‌سی گروه

کانال رسمی گروه کاربران لینوکس مشهد بر روی سرور فری‌نود قرار دارد. رابط وب این سرویس را میتوانید در صورتی که کلاینت مناسبی در اختیار ندارید استفاده کنید.

* [‪#mashhadlug‬](http://www.mashhadlug.org/fa/irc) ‎ جهت پرسش سوالات مرتبط با اهداف گروه کاربران

کانال IRC مشهد‌لاگ اصولاً برای مطرح‌کردن مسائل لاگ ساخته شده است و محلی برای طرح سؤالات لینوکس نیست. هر چند که اگر اعضای حاضر در کانال فرصت پاسخ‌گویی داشته باشند به سؤال شما پاسخ خواهند داد.

## چگونه در کانال گروه کمک بگیریم؟

### ابتدا موضوع کانال را بخوانید

موضوع (تاپیک) کانال که توسط مدیران کانال تنظیم می‌شود، حاوی اطلاعاتی همچون موضوعات قابل بحث در کانال، قوانین استفاده از کانال، لینک‌هایی به سوالات متداولی که در کانال پرسیده میشود و … می‌باشد. موضوع کانال عموما در بالای و هنگام ورود به کانال برای شما نمایش داده می‌شود. همیشه قبل از پرسش سوال خود، مطمئن شوید که تاپیک کانال را مطالعه کرده‌ باشید.

### برای سوال کردن، سوال نپرسید

از پرسیدن سوال‌هایی همچون «می‌توانم سوال بپرسم؟» یا «کسی هست به من کمک کند؟» پرهیز کنید. هر چند چنین پرسشی در محاوره روزمره مودبانه و شایسته به نظر می‌رسد، در محیط آی‌آر‌سی که با هدف کمک به کاربران استفاده می‌شود. مناسب نیست. پس فقط سوال خود را بپرسید.

### سوال خود را کامل بپرسید

سعی کنید سوال خود را کامل و در یک جمله بپرسید. از مطرح کردن سوالاتی همچون «سیستم من از کار افتاده، چه کنم؟» یا «درایور کارت گرافیک من نصب نمی‌شود» خودداری کنید. چنین پرسش‌هایی، حاوی اطلاعات لازم به دیگران برای کمک به شما نمی‌باشد. سعی کنید جزئیات را به بهترین نحو ممکن مطرح کنید. همچنین تلاش کنید سوال خود را با دلیل و مشخص کردن قصد و هدف خود برای آن همراه کنید. گاهی اوقات صرف‌نظر ازینکه جواب سوال خود را دریافت می‌کنید یا خیر، باید بدانید که آیا روشی که برای انجام کار خود برگزیده‌ بودید صحیح بوده یا خیر. بنابراین با ذکر دلیل و کاری که میخواهید انجام دهید، و سپس مشکلی که به آن برخورد کرده‌اید، جوابی بسیار بهتر دریافت خواهید کرد.

### برای جواب خود منتظر بمانید

بارها پیش آمده که کاربران تازه‌وارد به کانال‌های مورد نظر خود مراجعه کرده و پس از پرسش سوال خود و بعد از اندکی انتظار کانال را ترک کرده‌اند، در حالی که بعد از افراد حاضر در کانال به سوال وی پاسخ داده‌اند. لطفا در نظر داشته باشید که افرادی که در کانال حاظر هستند (عموما لیست سمت چپ کلاینت) ممکن است در آن لحظه سوال شما را نخوانند. پس از پرسش سوال منتظر بمانید تا کسی سوال شما را خوانده و به آن پاسخ دهد.

### پرسش خود را تکرار نکنید

از تکرار پرسش سوال خود هر چند دقیقه یکبار خودداری کنید. اگر تا آن لحظه کسی در کانال نبوده که سوال شما را خوانده و به آن جواب دهد، احتمالش زیاد است که پرسش‌های بعدی شما را هم نادیده بگیرند.

### فارسی صحبت کنید

بارها اتفاق افتاده که کاربران سوال خود را به فارسی ولی با خط انگلیسی یا به اصطلاح به فینگلیشی مطرح میکنند و جوابی دریافت نمی‌کنند. لطفا توجه داشته باشید که چنین نوشتاری اشتباه بوده و تنها زمانی که پشتیبانی مناسبی در سیستم‌عامل‌ها و یا برخی کلاینت‌ها از استفاده از زبان فارسی وجود نداشته بود استفاده می‌شده است. خواندن متون نسبتا بلند به فینگلیشی بسیار سخت‌تر از خواندن آن به زبان فارسی است و احتمال آن زیاد است که سوال شما بدین شکل اصلا توسط کاران حاضر در کانال خوانده نشود.

### مُصر بر گرفتن جواب نباشید

انتظار نداشته باشید که تمامی کاربران تا پیدا شدن پاسخ سوال شما در کانال باقی بمانند. کاربران حاظر در کانال‌های آی‌آر‌سی برای پاسخ دادن به مشکلات شما از کسی پولی دریافت نمی‌کنند و هر کسی می‌تواند در هر لحظه از کانال خارج شود. رفتار پرخاشگرانه تنها منتهی به اخراج شما از کانال برای مدت موقت یا برای همیشه خواهد شد

### در صورت امکان در کانال بمانید

در ابتدا ممکن است شما بعد از گرفتن پاسخ پرسش خود، دلیلی برای ماندن در کانال نداشته باشید ولی به یاد داشته باشید که محیط آی‌آر‌سی محیطی تعاونی است که با حضور کاربران انرژی می‌گیرد. بعد از مدتی شما نیز قادر خواهید بود به سوالات دیگر کاربران پاسخ دهید

### از ارسال متون حجیم خودداری کنید

گاهی اوقات از شما خواسته می‌شود خروجی یک برنامه و یا محتویات یک فایل را برای عیب‌یابی مشکل شما با دیگران به اشتراک بگذارید. هرگز از کپی و چسباندن متون حجیم در کانال گروه استفاده نکنید. همیشه از سرویس‌هایی همچون پیست‌بین یا ابزار مشابه آن مانند تاینی‌پیست و … استفاده کنید. در اینگونه سرویس‌ها شما میتوانید متن مورد دلخواه خود را در آنجا چسبانده و سپس با دیگران از طریق یک آدرس کوتاه اینترنتی به اشتراک بگذارید. ارسال متون حجیم در اکثر موارد باعث اخراج شما از کانال به صورت موقت و یا نهایتا برای همیشه خواهد شد.
سرویس‌های پیست‌بین معروفی که بدون مشکل می‌توانید از آنها استفاده کنید:

* [TinyPase.com](http://TinyPase.com)
* [Paste.Debian.net](http://Paste.Debian.net)
* [fPaste.org](http://fPaste.org)

## منابع مطالعه بیشتر

* [«چگونه هوشمندانه سوال بپرسیم»](http://catb.org/~esr/faqs/smart-questions.html)، مقاله‌ای از اریک ریموند، [برگردان فارسی](http://wiki.ubuntu-ir.org/SmartQuestions) از سعید رسولی و امیرمهری
