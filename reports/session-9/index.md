----------
title: گزارش جلسه دوشنبه ۲۹ بهمن۸۶ گروه کاربران گنو/لینوکس مشهد
layout: page
author: admin
published: 2008-02-24 02:44:00
meta: published by admin on Sun, 02/24/2008 - 02:44
category: sessions
----------


جلسه روز دوشنبه مورخ ۲۹ بهمن ۸۶ گروه کاربران گنو/لینوکس مشهد‌(MashhadLUG)،‌با حضور ۱۴ نفر از اعضای رسمی گروه،‌از ساعت ۴ بعد از ظهر در محل هتل پارس برگزار گردید.‌ویژگی بارز اجتماع امروز،‌حضور یکی از کارشناسان سازمان جهاد کشاورزی خراسان،‌در جمع گروه کاربران لینوکس مشهد بود که به دعوت یکی از اعضای گروه،‌در جلسه حضور به هم رسانیده بودند. یک ساعت آغازین جلسه به بحث و گفتگو پیرامون موضوعاتی گذشت که عمدتا مهمان جلسه مطرح می‌کردند و در راستای اهداف پیشنهادی جلسه نبود.‌برای مثال نیازهای کامل یک سازمان برای مهاجرت به لینوکس و تغییر بستر سازمان بررسی شد.‌در این میان صحبتهای بنیادینی پیرامون نحوه‌ی شکل‌گیری لاگ‌ها و اصول پایه‌ای اداره آنان مطرح گردید که در نوبه خود از اهمیت بالایی برخوردار بود.

<!--more-->

بعد از بررسی اجمالی راه‌حل‌ها و زمینه‌های همکاری دوجانبه،‌جناب مهندس پرهیزگار پس از ایراد سخنانی که حاصل تجربه سازمانی بلند مدت ایشان بود،‌جلسه را ترک کردند.‌سپس به علت کمبود وقت ناشی از این اتفاق پیش‌بینی نشده،‌جلسه از روال بحث و تصمیم‌گیری خارج گردید و تمام مصوبات جلسه به سرعت مطرح و رآی‌گیری شدند.

با اکثریت آرا مصوب شد که جشن نصب دوم،‌در سال ۸۶ رسما در تاریخ پنجشنبه ۱۶ اسفند ماه سال جاری،‌در محل دانشگاه امام سجاد مشهد،‌واقع در امامت ۶۴ و با همکاری انجمن علمی این دانشگاه برگزار گردد.‌در حاشیه تصمیم‌گیری برای جشن،‌مقرر شد یک تیم نظارت سه نفره از اعضای رسمی،‌به محل دانشگاه فرستاده شوند و پتانسیل‌های کاری ممکن را سنجیده و نتیجه را تا جلسه بعدی به گروه اعلام کنند.

ضمنا مصوب شد که توزیع اوبونتو‌(به همراه دیسک هما و آخرین بروزرسانی‌ها)‌برای عموم کاربران نصب شود.‌تصمیم‌گیری راجع‌به معدود کاربران نیمه‌حرفه‌ای و حرفه‌ای که صرفا جهت نصب توزیع دلخواه خود مراجعه می‌کنند،‌به آینده موکول شد.

در همین راستا جلسه‌ای اضطراری برای Brain Storm و تکمیل کردن کادر جشن و همچنین تشکیل تیم‌های تخصصی مختلف برای بهینه‌سازی زمان و انرژی مصرفی در طول این مدت،‌در روز پنجشنبه جاری در همان مکان معهود راس ساعت ۴:۳۰ تشکیل خواهد شد.
