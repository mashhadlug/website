----------
title: گزارش جلسه ۱۴۶ام گروه کاربران لینوکس مشهد
printable_date: چهارشنبه ۲۱ اسفندماه ۱۳۹۳
layout: page
----------

این جلسه با حضور اعضای گروه در محل ثابت برگزاری جلسات گروه (آموزشگاه دیتا سنتر شرق) برگزار شد. موضوعاتی که در این جلسه به آنها پرداخته شد:

## آشنایی با اعضای جدید

در ابتدای جلسه و با توجه به حضور دوستانی که برای اولین بار در جلسات گروه شرکت داشتند، اعضا به معرفی خود و نحوه آشنایی‌شان با گروه پرداختند. «گروه کاربران لینوکس مشهد»، حضور این دوستان عزیز را محترم دانسته و امید بر آن دارد که در آینده بتواند به کمک هم در پیشبرد اهداف گروه، گسترش فرهنگ استفاده از نرم‌افزارهای آزاد و متن‌باز، قدم برداریم.

## اخبار دنیای آزاد و متن‌باز *محمد امین جهانی*

اولین بخش برنامه‌های این جلسه، مرور اخبار مرتبط با دنیای نرم‌افزارهای آزاد و متن‌باز در دو هفته اخیر بود که توسط آقای محمدامین جهانی ارائه شد. در این بخش با اخباری از «تصمیم تیم توسعه کرومیوم مبتنی بر معرفی جایگزینی جدید برای کتابخانه گرافیکی ‪GTK+‬» گرفته تا «گربه شرودینگر و وضعیت پشتیبانی پلاسما از موتور Wayland» آشنا شدیم.

## آشنایی با دوره‌های تخصصی مرتبط با لینوکس *محمد جواد بدیعی*

بخش بعدی، اولین جلسه از سری ارائه‌های آموزشی «مرور سرفصل‌های مدرک LPIC-1» بود که توسط آقای جواد بدیعی ارائه شد. در این بخش به صورت مقدماتی با سطوح مختلف مدارک LPIC و همچنین مدارک معادل معتبری نظیر CLA و ‪Linux+‬ آشنا شدیم. همچنین دلایل و مزایای برخورداری از این مدارک نیز برای کاربران لینوکس، از دید فنی و تجاری مورد بررسی قرار گرفت. لازم به ذکر است، در ادامه جلسات گروه، سرفصل‌های دوره ‪LPIC-1‬ به صورت عملی مورد بررسی و آموزش قرار خواهند گرفت که اطلاع رسانی در این مورد متعاقبا در (همین) لیست پستی و در اخبار مرتبط با «جلسه بعدی» درج خواهد شد.

## لذت کامپایل هسته لینوکس (لغو شد) *علی موسوی*

برنامه آخر گروه طبق برنامه‌ریزی قبلی ارائه «لذت کامپایل هسته لینوکس» توسط آقای علی موسوی بود که با توجه  به مشکلی که برای ایشان رخ داده بود که نهایتا مانع حضورشان در جلسه شد به جلسات بعدی گروه موکول شد.

## بحث آزاد

مطابق روال برگزاری جلسات گروه، بیست دقیقه آخر جلسه به بحث آزاد بین دوستان علاقمند تخصیص داده شد. در «بحث آزاد» اعضا به طرح موضوعات مورد علاقه خود با دیگر اعضای گروه پرداختند.در زیر با برخی از مهم‌ترین موضوعاتی که توسط اعضای گروه مطرح شدند آشنا خواهید شد.

* ### راه‌اندازی گروه کاربران پایتون (PUG) مشهد *رامین نجارباشی*
  با توجه به ادامه بحث شکل‌گیری «گروه‌های کاربری پایتون» در کشور و همزمان با تشکیل «گروه کاربران پایتون تهران»، آقای رامین نجارباشی پیشنهاد تشکیل «گروه کاربران پایتون مشهد» را در این جلسه مطرح کردند. با توجه به علاقمندی تعدادی از اعضای گروه در برگزاری این جلسات، بنا بر این شد جلسه‌ای در اوایل هفته آینده در این خصوص برگزار شود. از دوستانی که علاقمند به همکاری در برگزاری  و یا شرکت در اولین جلسه «گروه کاربران پایتون مشهد» هستند تقاضا می‌شود منتظر اطلاعیه‌های بعدی گروه که به زودی منتشر خواهد شد باشند.
* ### راه‌اندازی کارگروه طراحی سایت جدید گروه *بیژن ابراهیمی*
  همچنین با توجه به صحبت‌های اخیر اعضای گروه در نیاز به بازنگری ظاهر و امکانات موجود و مورد نیاز در وبسایت گروه و با توافق اکثریت اعضای گروه راهبران،‌ آقای بیژن ابراهیمی پیشنهاد ایجاد «کارگروه بررسی و پیاده‌سازی طراحی سایت جدید گروه» را دادند. بهمین جهت از دوستانی که علاقمند به مشارکت در طراحی وب‌سایت گروه (چه از نظر فنی و چه از نظر غیرفنی) هستند تقاضا می‌شود منتظر اطلاعیه‌های بعدی گروه در این خصوص باشند.
* ### زمان برگذاری جلسه آینده گروه در سال جدید
  با توجه به زمان‌بندی در برگزاری جلسات دوهفتگی گروه، این جلسه آخرین جلسه گروه در سال ۱۳۹۱ بود.ضمن آرزوی سالی خوش برای تمامی اعضای گروه، جلسه بعدی گروه مطمئنا بعد از تعطیلات نوروزی برگذار خواهد شد ولی تاریخ و زمان برگزاری دقیق آن هنوز مشخص نیست که متعاقبا از طریق لیست پستی و وب‌سایت گروه اطلاع رسانی خواهد شد.

این جلسه حدود ساعت ۱۹:۳۰ خاتمه یافت. با تشکر از همه دوستانی که در این جلسه شرکت داشتند. گروه آماده دریافت نظرات و انتقادات شما عزیزان در نحوه برگزاری جلسات و موضوعات مرتبط با گروه می‌باشد.
