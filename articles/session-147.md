----------
title: گزارش جلسه ۱۴۷ام گروه کاربران لینوکس مشهد
printable_date: چهارشنبه ۲۷ فروردین‌ماه ۱۳۹۳
layout: page
----------
این جلسه با حضور اعضای گروه در محل ثابت برگزاری جلسات گروه (آموزشگاه دیتا سنتر شرق) برگزار شد. موضوعاتی که در این جلسه به آنها پرداخته شد:

## جلسه دوم از سری جلسات مرور مباحث دوره LPIC *محمد جواد بدیعی*
اولین بخش از برنامه‌های این جلسه، مرور مباحث دوره LPIC 1 بود که بر اساس سرفصل‌های همین کتاب از انتشارات Sybex توسط آقای محمد جواد بدیعی ارائه شد. در این جلسه و در بخش اول از مبحث «مرور خط‌فرمان» (Exploring the command line) با اشاره به لزوم نیاز به وجود رابط فرمان در برابر رابط گرافیکی پرداخته شد. در ادامه دستورات خط فرمانی‌ای همچون pwd برای چاپ دایرکتوری کاری، ls برای لیست گرفتن از محتویات دایرکتوری، cd برای وارد شدن به دایرکتوری، rmdir برای حذف دایرکتوری خالی، touch برای تغییر زمان دسترسی به فایل/ایجاد فایل خالی، man برای دسترسی به راهنمای دستورات پرداخته شد، whatis برای مشاهده توضیحات یک خطی از راهنمای ابزار و apropos برای جستجو در فایل‌های راهنما (man pages) اشاره کرد. همچنین مباحث جالب دیگری نیز که توسط اعضای حاضر در جلسه به آن اشاره شد را می‌توانید در زیر مشاهده نمایید:

* آشنایی با دسته‌بندی‌های راهنمای دستورات (man pages)
* فایل‌های راهنما به ۹ بخش (section) متفاوت تقسیم شده است که هر یک از آنها اطلاعات متفاوتی را نگهداری می‌کنند. برای مشاهده لیست کامل این بخش‌ها، از دستور man man می‌توانید استفاده کنید.
* مشکل نمایش تقویم سال ۱۷۵۲ میلادی
  با توجه به توضیحات مندرج در راهنمای دستور cal (تقویم خط فرمانی) در این سال تقویم Gregorian جایگزین تقویم Julian شده است. به همین سبب فاصله‌ای ۱۲ روزی مابین روزهای ۲ سپتامبر تا ۱۴ سپتامبر این سال از تقویم حذف شده و وجود خارجی ندارد. برای مشاهده توضیحات بیشتر می‌توانید به راهنمای دستور cal مراجعه نمایید و یا دستور زیر را در خط فرمان خود اجرا نمائید:
    
          ‪$ cal 9 1752
             September 1752     
          Su Mo Tu We Th Fr Sa  
                 1  2 14 15 16  
          17 18 19 20 21 22 23  
          24 25 26 27 28 29 30

## دروغ اول آوریل *بیژن ابراهیمی*

دومین مبحث این جلسه ارائه‌ای با نام «دروغ اول آوریل» بود که توسط آقای بیژن ابراهیمی ارائه شد. ارائه «دروغ اول آوریل» به برگزاری مسابقه رمزنگاری (Crypto Challenge) شبکه Freenode مربوط می شود که هرساله در این روز شروع می‌شود. در این مسابقه که عموما به شیوه‌ای مخفیانه برگزار می‌شود و شرکت‌کنندگان از اطلاعات رمزنگاری شده در متن دروغ اول آوریل شبکه از وجود آن آگاه می‌شوند، بایستی معماهای رمزنگاری هر مرحله را با توجه به راهنمایی‌هایی که در هر مرحله در اختیارشان قرار می‌گیرد حل کرده تا به مراحل بالاتر صعود کنند. مسابقه رمزنگاری امسال شامل ۱۰ مرحله بود که در این ارائه با نحوه رمزگشایی هر یک از آنها آشنا شدیم. در این ارائه سعی بر آن شده بود که تمامی مراحل با استفاده از ابزار لینوکسی موجود در خط فرمان حل شود. در این میان می‌توان به معرفی ابزار رمزنگاری و پنهان‌نگاری موجود در لینوکس مانند outguess اشاره کرد. برای اطلاعات بیشتر می‌توانید فایل این ارائه را در [اینجا](http://www.slideshare.net/bijan_/aprils-fool-2014) مشاهده نمایید.


## بحث آزاد

در ادامه و مطابق روال برگزاری جلسات گروه، دقایقی از جلسه به بحث آزاد بین دوستان علاقمند تخصیص داده شد. در «بحث آزاد» اعضا به طرح موضوعات مورد علاقه خود با دیگر اعضای گروه پرداختند. در زیر با برخی از مهم‌ترین موضوعاتی که توسط اعضای گروه مطرح شدند آشنا خواهید شد.

* ### برگزاری رویداد انتشار اوبونتو ۱۴.۰۴ *رامین نجارباشی*
  با توجه به نزدیک شدن به موعد انتشار نسخه ۱۴.۰۴ توزیع اوبونتو، آقای رامین نجارباشی پیشنهاد برگزاری همایشی مرتبط با این رویداد را توسط «گروه کاربران لینوکس مشهد» دادند. از گزینه‌های گروه برای برگزاری این رویداد، برگزاری همایش علمی با ارائه سمینارهای علمی و همچنین برگزاری جشن نصب لینوکس می‌باشد. در همینجا از تمامی دوستان و علاقمندانی که مایل به همکاری در برگزاری چنین رویدادی هستند دعوت می‌شود از طریق کانال‌های ارتباطی گروه نظیر لیست پستی و یا کانال IRC گروه، اعلام همکاری نمایند. این همکاری می‌تواند از هماهنگی با دانشگاه‌ها و موسسات جهت در اختیار گرفتن سالن کنفرانس و همایش تا ارائه مباحث علمی در سمینارهای گروه باشد.


## اخبار دنیای آزاد و متن‌باز *محمد امین جهانی*

مرور اخبار مرتبط با دنیای نرم‌افزارهای آزاد و متن‌باز در هفته‌های اخیر آخرین بحثی بود که توسط آقای محمدامین جهانی در جلسه گروه ارائه شد. از مرور مهم‌ترین رویداد‌های اخیر از کشف مشکل امنیتی ابزار و کتابخانه openssl معروف به heartbleed گرفته تا جدال لینوس توروالدز و یکی از دولوپر‌های اصلی systemd و انتشار نسخه ۳.۱۴ کرنل پرداخته شد.


این جلسه (با کمی تاخیر) در ساعت ۱۹:۴۰ خاتمه یافت. با تشکر از همه دوستانی که در این جلسه شرکت داشتند. گروه آماده دریافت نظرات و انتقادات شما عزیزان در نحوه برگزاری جلسات و موضوعات مرتبط با گروه می‌باشد.
